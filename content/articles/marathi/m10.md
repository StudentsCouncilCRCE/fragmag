---
index: 10
section: marathi
title: ऋणानुबंधाच्या गाठी
class: सहाय्यक प्राध्यापिका उत्पादन अभियांत्रिकी
author: डॉ. केतकी नरेंद्र जोशी
endpoint: /runanubandhachya-gathi
---

ज्ज्याप्रमाणे उत्प्रेरक (कॅटॅलीस्ट) एखादी रासायनिक प्रक्रिया वेगाने घडवण्यासाठी माध्यम बनतात, त्याप्रमाणे आपल्या आयुष्यात अनेक व्यक्ती, प्रसंग उत्प्रेरक बनून आपल्या आयुष्याला योग्य वळण देतात, प्रगतीला वेग देतात आणि इच्छित स्थळी जाण्याचा मार्ग सुकर करतात.

असे म्हणतात की, मनुष्य स्वतःच्या जीवनाला घडवणारा शिल्पकार असतो. पण घडलेल्या शिल्पाचे श्रेय शिल्पकाराप्रमाणेच ते शिल्प घडवण्याच्या प्रेरणेलाही आहे. कारण या प्रेरणेमुळेच त्या शिल्पाला मूर्त स्वरूप येते. आपले आयुष्य घडत असतानाही अनेक व्यक्ती ती प्रेरणा, ते विचार, तो आधार होतात, ज्यामुळे आपल्या मनाजोगे शिल्प घडण्याचे भाग्य आपल्याला मिळते.

माझ्या आयुष्यातही अश्या अनेक व्यक्ती आणि प्रसंगांमुळे मला पुढे जाण्याची उमेद मिळाली, प्रेरणा मिळाली. अशीच एक व्यक्ती, जिने मला दीपस्तंभाप्रमाणे योग्य मार्ग दाखविला आणि त्या मार्गावर वाटचाल करताना लागणारे प्रोत्साहन आणि धैर्य दिले, ती व्यक्ती म्हणजे स्व. डॉ. विजयालक्ष्मी दत्तात्रेय जोशी. व्यावहारिकदृष्ट्या जरी आमचे नाते सासू-सुनेचे असले तरी काही नाती या व्यावहारिक चौकटींच्या पलीकडे जातात आणि होतात 'ऋणानुबंधाच्या गाठी' !

प्रत्येक मुलीच्या आयुष्यात लग्नानंतर अनेक स्थित्यंतरे येतात. मीही याला अपवाद नव्हते. आय. टी. क्षेत्रातील नोकरी करून घर सांभाळताना माझी होणारी तारेवरची कसरत त्यांनी जाणली आणि मला शैक्षणिक क्षेत्राबद्दल कारकीर्दीचा नवा पर्याय म्हणून विचार करण्यास सांगितले. या क्षेत्राकडे वळण्यासाठी नुसती प्रेरणाच दिली नाही, तर योग्य ते मार्गदर्शन केले आणि त्यासाठी आवश्यक उच्चशिक्षण घेण्यास खंबीर पाठिंबा दिला. त्यांच्या आश्वस्त स्वरांनी वेळोवेळी मनातील सर्व शंकांचे निरसन झाले आणि येणारी वळणे आणि आव्हाने यांना समर्थपणे सामोरे जाण्याची ऊर्जा मिळाली.

व्यवसायाने डॉक्टर असल्यामुळे त्यांच्या ठायी असलेला सेवाभाव, सर्वांना मदत करण्याची इच्छा, प्रत्येकाच्या सुख- दुःखाशी असणारी समरसता यांमुळे सर्व नातेवाईक, मित्रपरिवार यांप्रमाणेच समाजातील रुग्णांना व त्यांच्या आप्तांना आईंबद्दल अत्यंत आपुलकी व कृतज्ञता वाटे. त्या कधी परखड बोलांनी कर्तव्याची जाणीव करून द्यायच्या, तर कधी मायेच्या शब्दांनी मनाच्या जखमांवर फुंकर मारायच्या तर कधी प्रोत्साहनपर शब्दांनी अडचणींवर मात करण्याची उर्मी द्यायच्या. चराचराला ऊर्जा देणाऱ्या 'रवी' प्रमाणेच त्या आम्हांला त्यांच्या प्रफुल्लित स्वभावाने आणि मनमिळाऊ वागण्याने जगण्याची ऊर्जा द्यायच्या.

त्यांच्या जाण्याने आम्हा सर्वांच्याच आयुष्यात एक कधीही न भरून येणारी पोकळी निर्माण झाली आहे. आजही प्रत्येक क्षणी, प्रत्येक प्रसंगी त्यांची हसतमुख मूर्ती डोळ्यांसमोर उभी राहते. नकळत आमचे डोळे पाणावतात पण त्यांनीच दिलेल्या शिकवणीने आम्ही मनाला आवर घालतो. त्यांचे विचार, सकारात्मकता, कार्यक्षमता, निरपेक्षता या दैवी गुणांच्या एक- सहस्त्रांश तरी गुण आम्हाला आत्मसाद होऊ देत हेच परमेश्वराकडे मागणे आहे. त्यांच्या कार्याचा वारसा पुढे चालू ठेवण्याचे सामर्थ्य तर या चिमुकल्या पंखांत नाही पण समाजाचे ऋण स्मरून त्याची परतफेड करण्यात आपलाही 'खारीचा वाटा' उचलण्याची मनात इच्छा आहे. त्यांनी दाखवलेल्या सन्मार्गावरून चालून, त्यांनी प्रत्येकासाठी पाहिलेले स्वप्न पूर्ण करण्याचे बळ आम्हाला मिळो हीच ईश्वरचरणी प्रार्थना!
