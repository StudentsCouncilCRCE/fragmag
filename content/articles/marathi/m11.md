---
index: 11
section: marathi
title: माझे प्रेरणास्थान
class: दि्वतीय वर्ष माहिती तंत्रज्ञान अभियांत्रिकी
author: वरद पाटील
endpoint: /maajhe-preranasthaan
---

काही माणसे आयुष्यात उत्प्रेरकाप्रमाणे असतात. विज्ञानाच्या भाषेत म्हटले तर जसे उत्प्रेरक अभिक्रिया होण्यासाठी मदत करतात, तसेच अशी माणसे नेहमीच आपल्याला पुढे जाण्यासाठी प्रेरणा देतात. माझे वडील हे माझ्या आयुष्यात असेच उत्प्रेरकाप्रमाणे आहेत.

मी बारावी मध्ये असतानाची गोष्ट. सहामाही परीक्षा सुरू असताना माझा अपघात झाला. सुमारे एक महिना मी काहीही करू शकलो नाही. अभ्यासही बुडाला होता. या प्रसंगामुळे मी खचून गेलो असताना माझ्या वडीलांनी मला झाले ते विसरून जाऊन पुढे जाण्या साठी प्रोत्साहन दिले. त्यामुळेच मी बारावीच्या परीक्षेत कॉलेज मध्ये प्रथम येऊ शकलो.

माझे वडील श्री राजेश कृष्णा पाटील, लहानपणी अत्यंत गरीब व प्रतिकूल परिस्थितीत त्यांनी शिक्षण पूर्ण केले आणि आज चांगल्या पदावर नोकरीला आहेत. आजही ते नवनवीन गोष्टी शिकण्यासाठी तत्पर असतात आणि मलाही नवीन गोष्टी शिकण्यासाठी प्रोत्साहन देतात. कधीही काहीही अडचण आल्यास ते माझ्या पाठीशी खंबीरपणे उभे राहतात. ' घाबरु नकोस. मी आहे ना ' हे त्यांचे शब्द ऐकूनच अंगावर मूठभर मांस चढते. परोपकार हा सुद्धा त्यांचा एक गुण. कोणीही,कधीही मदतीसाठी हाक दिली की ते मदत करण्यासाठी तयारच असतात.

असे माझे वडील स्फुर्तीचा जिवंत झराच आहेत. त्यांचे विचार, कला ,परोपकार, निरपेक्षता, कार्यक्षमता या गुणांपैकी एक सहस्त्रांश जरी माझ्यात आले तरी मी स्वतःला भाग्यवान समजेन. असे वडील लाभणे हे माझे भाग्य च आहे. ईश्वर त्यांना दीर्घायुषी करो हीच प्रार्थना.
