---
index: 8
section: marathi
title: ओळख
class: दि्वतीय वर्ष संगणक अभियांत्रिकी
author: दिविता फडकाळे
endpoint: /olakh
---

आयुष्यात तीन संघर्ष असतात:

जगण्यासाठीचा संघर्ष

ओळख निर्माण करण्यासाठीचा संघर्ष

ओळख टिकवण्यासाठीचा संघर्ष

प्रत्येकाकडे असते ती ओळख. काही लोकांना हवी असते, काही लोकांना नकोशी वाटते. पण ओळख ही आपल्या मर्जीप्रमाणे नाही वागत. ती सर्वांकडे अनिवार्य असतेच. हे सर्व म्हणता एक प्रश्न उद्भवतो, की त्या लोकांचं काय ज्यांना आपलीच ओळख नकोशी वाटते. अशा लोकांना दोष न देता आपण त्यांना समजून घेण्याची गरज आहे. आपली ओळख आपल्याला नकोशी तेव्हा वाटते जेव्हा आपण आयुष्यात केलेल्या चुकांबद्दल आपल्याला पश्चात्ताप होतो ज्यामुळे आपण स्वतःला क्लेश व दोष देऊ लागतो आणि मग औदासीन्य व मंदीच्या तुफानात अडकून पडतो. तेव्हा ज्या ओळखीचा आपल्याला एवढा गर्व असतो, तीच ओळख नकोशी वाटते. अशा परिस्थितीत माणसाला गरज असते, ती दुसऱ्या व्यक्तीच्या हाताची. त्या व्यक्तीची ओळख आपल्याला असलीच पाहिजे असं नाही. त्याच्या केवळ अस्तित्वाने व सहवासाने मन हलकं होतं आणि मग भटकत असलेल्या आत्म्याला जशी शान्ती मिळते, तशी शान्ती आपल्याला वाटू लागते, कारण आता जेव्हा आपल्याला आपलीच ओळख नकोशी वाटते तेव्हा आपण एकटे नसतो. आपल्या सोबत एक नवीन आशा असते की, आपली ओळख आपल्याला नको असली तरी या जगात किमान एक अशी व्यक्ती आहे जिला आपली ओळख हवी आहे. जी आपलं सर्व ऐकायला तयार आहे. एक गोष्ट सर्वांना उमजली पाहिजे, ती म्हणजे जोपर्यंत आपल्यामध्ये जीव आहे, आपली ओळख आपल्याला सोडून कुठेही जाणार नाही. तर हीच ओळख अजून प्रमुख करण्यासाठी स्वतःला माफ करण्याची गरज भासते कारण जो पर्यंत आपण आपल्याला माफ करत नाही तो पर्यंत दुसरं कोणीच करणार नाही. तसेच जोपर्यंत आपण स्वतःला आदर देत नाही तोपर्यंत आपल्याला दुसरेही तो देणार नाहीत. दुसरेही तसंच वागणार ज्यामुळे पुन्हा आपल्याला आपलीच ओळख नकोशी वाटणार आणि आपण शंकेच्या चक्रात अडकले जाणार. आपल्याला खरी गरज आपल्या डोळ्यावरची पट्टी काढण्याची आहे. ती पट्टी जी सतत आपल्याला पुढे केलेल्या मदतीच्या हातापासून प्रतिबंध करते. जेव्हा स्वतःवर प्रेम करायला शिकाल तेव्हा या जगात दुसरं कोणीच तुमची ओळख व तुमच्यावर तिरस्कार करणार नाही. तसा विचार देखील करणार नाही कारण कधी आपणच आपले मोठे शत्रू असतो. नेहमी लक्षात असूद्या, तुम्ही एकटे नाही, आपण सर्व एकमेकांसाठी आहोत. खरी गरज आहे ती पुढे केलेला सहकार्याचा हात स्वीकारण्याची. तेव्हा तुम्ही व तुमची ओळख दोघेही खुश राहाल आणि तुम्हाला कधीच ती ओळख नकोशी वाटणार नाही.
