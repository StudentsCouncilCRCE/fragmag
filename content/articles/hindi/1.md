---
index: 1
section: hindi
title: पॉलिथीन बैग (लघुकथा)
class: सहयोगी प्राध्यापक सूचना प्रौद्योगिकी
author: गरिमा त्रिपाठी
endpoint: /polythene-bag
---

एक ग्राहक ने फल बेचने वाले से फल खरीद कर जब उन्हें रखने के लिए थैली माँगी तो दुकानदार ने कहा कि उसके पास थैली नहीं हैं और उसने पॉलिथीन की थैलियां रखना भी बंद कर दिया है । यह सुनकर फल खरीदने वाले व्यक्ति झल्लाकर कहने लगे , "तुम कैसे दुकानदार हो जो बैग नहीं रखते हो ? तुम्हें दिखाई नहीं देता कि कितने जोरों से बारिश हो रही है ••••तुम्हें पॉलिथीन के कैरी बैग रखने चाहिए आदि-आदि ।" उस ग्राहक महाशय ने फिर कहा , " बहुत सारे दुकानदार पॉलिथीन के कैरी बैग आज भी रखते हैं और अपने ग्राहकों को उनमें सामान देते हैं ।" इसी बीच एक और ग्राहक भी फल खरीदने आये और दोनों का संवाद सुना । उन्होंने कपड़े के थैले में दुकानदार से फल खरीदकर भरवा लिये और अपने पास का एक अतिरिक्त कपड़े का साधारण बैग इस व्यक्ति को फल रखने के लिए दे देते हैं और कहने लगे कि देखो सरकार दुकानों का निरीक्षण करवा रही है । दुकानदारों को पॉलिथीन बैग अब नहीं रखने हैं । बाद में वह वहाँ से चल देते हैं , यह सोचते हुए कि लोग कब इस विषय पर ध्यान देंगे ? वैसे ये पॉलिथीन के बैग पर्यावरण के लिए बहुत हानिकारक हैं । बारिश के समय बहकर जल निकासी को रोकते हैं तथा नाले- पनाले सड़कें इत्यादि पानी से भर जाते हैं तथा सभी को इससे परेशानी होती है ।
