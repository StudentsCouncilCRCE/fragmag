---
index: 6
title: Marathi Editorial
endpoint: marathi-editorial
published: true
editorial: true
desk: true
cover_image: ./images/marathi.webp
canonical_url: false
devnagri: true
---

विज्ञानामधील रसायनशास्त्र हे निसर्गात सर्वत्र दिसते. रसायनशास्त्र अगदी मानवी शरीरापासून ते अंतराळात लागू होते. उत्प्रेरक (कॅटॅलीस्ट) ही रसायनशास्त्रातील एक संकल्पना - एखाद्या रासायनिक प्रक्रियेचा वेग वाढवणारा पदार्थ.

मानवी जीवनातही प्रत्येक टप्प्यावर अनेक उत्प्रेरके महत्वाची भूमिका बजावत असतात. ही उत्प्रेरके कधी एखादी व्यक्ती तर कधी एखादा प्रसंग म्हणून आयुष्याला नवीन कलाटणी देतात. प्रत्येक मानवाची आपल्या जीवनात काही ध्येयं असतात, ज्यांसाठी ती व्यक्ती अथक परिश्रम घेत असते. या प्रयत्नांना जोड मिळते ती या उत्प्रेरकांची. एखाद्या कलाकाराला त्याच्या एखाद्या दैवी कलाकृतीसाठी रसिकांची दाद मिळते, तेव्हा सर्वप्रथम तो कलाकार त्या प्रेरणेचे आभार मानतो ज्यामुळे तो या रसिकांच्या प्रेमाला पात्र होतो. जशी ही प्रेरणा अदृश्य स्वरूपात त्या दैवी निर्मितीच्या प्रक्रियेतील एक अविभाज्य घटक ठरते, तसेच आपल्याही आयुष्यातल्या प्रत्येक छोट्या - मोठ्या यशात अशी उत्प्रेरके यशाचा मार्ग सुकर करतात. या बाह्य घटकांबरोबरच आपले अंतर्गत गुण आणि मूल्य या यशाच्या घडणीत आवश्यक असतात, म्हणूनच तर म्हणतात की आपणच आपल्या जीवनाचे शिल्पकार असतो.

विद्यार्थी दशेत असताना विद्याभ्यास आणि ज्ञानग्रहण ह्या प्रक्रियेत 'गुरु' आणि 'पालक' हे खरे उत्प्रेरक असतात. गुरु आपल्याजवळील ज्ञान हातचे काहीही न राखता शिष्याला देतात आणि त्याच्या यशातच आपली गुरुदक्षिणा मानतात. पालक आपल्या पाल्याच्या यशात आपल्या जीवनाची इति कर्तव्यता मानतात. दोघांची अशी प्रामाणिक इच्छा असते की ह्या ज्ञानाचा उपयोग त्या विद्यार्थ्याने पुढे जीवनात सकारात्मक कार्यांसाठी करावा. ही भावनाच त्याच्या जीवनात उत्प्रेरकाची भूमिका बजावते.
जीवनातील प्रत्येक टप्प्यावर केलेले प्रयत्न आणि त्यांना मिळणारे यश या प्रक्रियेतील खरे उत्प्रेरक ठरते, ती माणसाची 'जिज्ञासू वृत्ती' आणि 'उद्योगशीलता'.

एखादे कर्म व त्याचे फळ , मग ते आपल्या मनाप्रमाणे मिळो वा मनाविरुद्ध , पण त्या कर्मामागील 'मानवी क्रियाशीलता' आणि 'नाविन्याचा ध्यास' हीच खरी उत्प्रेरके.

कुठल्याही वळणावर मानवाची 'आदर्श मूल्ये' आणि 'तत्वे' या दोन उत्प्रेरकांचे अनन्य साधारण स्थान आहे. ही तत्वे आणि मूल्येच तर जीवनाला खरा अर्थ देतात आणि मानवाला सामान्यत्वाकडून असामान्यत्वाकडे जाण्याची उर्मी देतात आणि अशी आदर्श मूल्येच समाजाच्या आणि मानव जातीच्या कल्याणास कारक ठरतात.

> डॉ. केतकी जोशी आणि वरद पाटील
